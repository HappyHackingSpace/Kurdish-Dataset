Roja we bi xêr, hûn bi xêr hatin.
Ez Gulê, mamosteya we ya Kurdiya Kurmancî.
Em ê dîsa di vê podcastê de behsa jiyanê bikin, behsa hîn tiştan bikin.
Ez ê bi we re civateke xweş deynim.
Heke hûn amade bin, em dest pê bikin!
Îro pêncê cotmehê ye.
Pêncê meha dehan û roja şemîyê ye yanî dawiya heftiyê ye.
Kengî dawiya heftiyê bê, kengî roja şemî û yekşemê be kesên ku kar dikin vê rojê wekî fersendeke dibînin û zêdetir radikevin.
Ez nizanim îro ez nikarim podcastê tomar bikim gelek deng heye.
Welhasil min got roja şemî û yekşemê gelek kes dixwazin zêdetir rakevin.
Bi taybetî ew kesên ku nava heftiyê gelekî zû şîyar dibin û mecbûr in zû herin ser karê xwe. 
Ew kes roja şemî û yekşemê heta nîvro heke ne nîvro be jî heta saet dehan, yanzdehan radikevin.
Vêca ji ber ku ez ne keseke wisa me, ji ber ku karê min ne karekî wilo ye ez nava heftiyê li gorî dersên xwe şîyar dibim û divê ez bibêjim dersên min sibehê zû nîn in.
Bi piranî di saet dehan de, yanzdehan dozdehan de piştî nîvro ne û gelek caran êvarî ne. Ji ber wê ez şikir dikim, ez gelekî kêfxweş im ku ez ti carî, hema bibêje ti carî, hema hema ti carî ez alarman eyar nakim. Alarm ji min re ne lazim e. Jixwe ez zû jiyar şîyar dibim. Lê ez kêm caran alarman çêdikim, kêm caran.
Ez dibêjim ev jî luksek e, luksek e ji ber ku bi milyonan mirov mecbur in serê sibehê zû ji ber karê xwe bi alarmê rabin.
Û ez dibêjim, li gorî dîtina min, li gorî min, dema ku alarmek heye û tu dizanî divê wê saetê rabî tu nikarî xeweke xweş jî bikî.
Tu nikarî xeweke xweş bikî, tu nikarî xweş rakevî.
Lê heke alarm tune be, di mejiyê te de her tişt rihetir e.
Tu zû rabî jî, nerabe/ranebî jî ferq nake, ferq nake ez dibêjim tu yê xeweke xweştir bikî ev jî fikra min e.
Welhasil em hê jî, em hê jî li otela xwe ne û îro ez zû rabûm min got berî taştê ez piçekî bimeşim û wexta bimeşim jî podcasteke record bikim.
Lê mixabin dema ku ez dimeşîyam, min du caran ceriband podcastan record bikim her carî tiştek derket û qeyd sekinî.
Ez aciz bûm û min got bes e, ez nikarim hihii dîsa dest pê bikim û wisa bibe ez aciz bibim.
Ez rûniştim ber behrê li ser şezlongekî ez rûniştîme û ez vê podcastê tomar dikim.
Ez hêvî dikim hûn dengê pêlan jî dikin, dengê pêlên behrê.
Îro piştî taştê ez ê du dersan çêkim.
Derseke min di saet deh û nîvan de ye û derseke min di yanzdehan de ye.
Piştî wan em dixwazin derkevin û herin bajêr û bigerin ji ber ku ez berê qet nehatime, nehatibûm vî bajarî û mêrê min dixwaze derdorê şanî min bike.
Ji ber ku dema ew zarok bû ew bi malbata xwe re havînan dihat vî bajarî û ew vir nas dike.
Ew dixwaze derdorê şanî min bide û em piçekî bigerin, belkî em tiştan bikirin ji ber ku sibê sibehê em ê vegerin Mêrdînê.
Em dixwazin îro piçekî derdorê bibînin.
Û piştî podcasta min a dawî, xwendekara min a emerîkî ji min re peyam şand û got Gulêê min podcasta te guhdarî kir gelekî xweş bû spas.
Serkeftin û ji bo fikrekî, ji bo podcasteke din fikreke min heye.
Wê got tu çima behsa erebeya we nakî.
Ew dizane me du hefte berê erebeyek kirî.
Wê got tu dikarî behsa erebeyê bikî.
We çima kirî, wê çawa kirî û êê dema we kirî krîterên we çi bûn? êê felan û bêvan…
Min got fikreke baş e.
Bi rastî jî carinan ez nizanim behsa çi bikim.
Nizanim ez ji we re çi bibêjim.
Lê heke di serê min de mijarek hebe ez xweştir dipeyivim, ez xweştir diştexilim. 
Welhasil em ê di vê podcastê de behsa erebeyê bikin, erebeyek…
Me erebe çima kirî, çawa kirî ê felan û bêvan.
Hûn dizanin çend meh berê, şeş meh berê bawer im şeş meh, şeş meh berê ez zewicîm û min mala xwe bar kir cihekî piçûk.
Li Mêrdînê lê ne li navendê, li cihekî piçûk ez hatim taxeke piçûk.
Taxa me gelekî xweş e.
Park hene, kesk e mala min gelekî xweş e, bi rastî jî ez ji mala me pir hez dikim.
Vêca ji ber ku erebeya xezûrê min heye, em gelek caran bi erebeya xezûrê xwe diçûn gund û dihatin diçûn gund êê gundê dê û bavê min û diçûn derve, diçûn xwarinê, diçûn şîvê diçûn gerê.
Lê di vê ez îtîraf bikim, divê ez ji we re rastiyê bibêjim, ez ne pir rihet bûm ji ber ku ew ne erebeya me bû.
Eew erebeya xezûrê min bû, ew erebeya bavê mêrê min bû.
Lê dawiya dawî ew ne erebeya me bû û carinan me telefonî wî dikir û me digot em dixwazin herin cihekî tu li malê yî, wî digot na ez li derve me û plana me betal dibû.
Ji ber wê, pêşî me got em erebeyê nakirin lê dûre dem derbas em çûn, em hatin em gerîyan û erebe zêdetir lazim dibû û me got em erebeyeke bikirin, em erebeyeke bikirin.
Û dema ku me erebeyek kirî, em dikarin zêdetir bigerin jî, em dikarin derkevin derveyî vî bajarî û berê du mehan me biryar da me got em erebeyeke bikirin.
Me got, lazim e em her car nikarin ji xezûrê min bixwazin, em dikarin bixwazin helbet ji bo wî ti carî ne problem bû wî bi kêfxweşî jî dida jixwe.
Lê em ne rihet bûn, ez ne rihet bûm.
Me biryar da em erebeyeke bikirin û me got em erebeyeke çawa bikirin?
Ez ji erebeyên bilind hêz dikim yanî ji wan re dibêjin SUV, ez ji SUVan pir hez dikim.
Mêrê min ji Sedan yanî ji erebeyên nizim hez dike.
Ew dibêje ajotina erebeyê nizim çêtir e, xweştir e baştir e lê erebeyên SUV ji ber ku bilind in ajotina wan gelekî ne rehet e, ne xweş e.
Min jî got tu çêtir dizanî, tu çêtir dizanî ji ber ku niha ew erebeyê diajo.
Ez nizanim erebeyê biajom.
Erê sertifikaya min, ehliyeta min a ajotinê heye lê divê ez pratîkê bikim.
Divê ez herim dersan bistînim yanî dema ku ez hîn bûm du sal berê, ee û min ji bîr kir û ez hînî Manuelê bûm û ev erebeya me otomatîk e.
Ji ber vê divê ez dersa…
Yanî ajokar şifor erebeyê ew e min got temam tu dizanî, tu kîjanî bixwazî em wê bikirin.
Me li derdora xwe nêrî, min nêrî kîjan erebe zêdetir tên firotan/firoştin, tên bikaranîn.
Saxlem in, baş in? Û me modelek dît Ford Focus.
Ford merqeyek, brendeke saxlem e.
Hûn dikarin bi salan Fordê bikar bînin û xwedê neke, heke qezeyek çêbû, heke erebeyeke li me xist, heke me li erebeyeke xist, Înşallah em ê nemirin.
Hihii ji ber ku Ford ji erebeyên din saxlemtir in rast e?
Yek krîtera me ev bû. Saxlembûn.
Krîtera diduyan, me got bila nû be.
Bila nû be, erebe nû be.
Em naxwazin erebe kevin be, em naxwazin he roj herin sanayiyê, sanayî cihê ku erebeyan tamîr dikin.
Me got, em naxwazin herin sanayiyê.
Bila piçekî bihatir be, lê bila nûtir be.
Du krîter derketin: saxlembûn, nûbûn.
Û me got bila nava erebeyê piçekî mezin be.
Em naxwazin erebeyeke piçûk bi kar bînin.
Ji ber ku erebeyên mezin her tim bikêrtir in, zêdetir bikêr tên.
Cih heye, bagaj fireh e, tu dikarî zêdetir alavan, firaqan bixî wir û zêdetir kes dikarin di erebeyê de rûnin.
Ev jî yek ji krîtera me bû.
Du, du mehan mêrê min li îlanan dinêrî, li malperan dinêrî, ji hevalan dipirsî ford focus hebûn lê an kevn bûn an kîlometreyan wan pirr zêde bû.
Yanî gelekî hatibûn bikaranin yanî me got em naxwazin kilometreya erebeya ku em bikirin pêncî zêdetir be.
Em naxwazin erebeya ku em bikirin kilometreya erebeya em bikirin ji pêncî zêdetir be.
Ji ber ku em dixwazin demeke dirêj biajon.
Ji ber ku dixwazim em demeke dirêje vê erebeyê bikar bînin.
Ez dizanim gelek kes sed û pêncî û du sed kîlometreyan dikirin lê me got na em dikirin bila erebeyeke nû be.
Vêca me carekê ilanek dît, erebeyeke ford bû, ford focus bû, modela wê 2023 bû, kîlometreya wê 30 bû, li gorî dilê me bû.
Me gelekî eciband me got vê em ê bikirin.
Rojek, du roj me telefonî xwediyê erebeyê kir û got min firoşt.
Wê rojê ez gelekî aciz bûm, min mêrê xwe re got tu çima nakirî, tu dereng mayî, divê te zûtir lê bigeriya û paşî got bisekine, bisebr bibe, em ê yekê din bibînin.
Piştî mehekê ,piştî du-sê heftiyan, me ilanek dît û hûn dizanin tiştekî din heye ez dixwazim bibêjim, dema ku ee hûn erebeyan dikirin an j, difroşin hûn dibînin li ser malperên wisa gelek ilanên sexte hene, gelek ilanên ne rast hene. Yanî hîn mirov hene, erebeyên xwe nafiroşin lê dixin îlanê.
Tu li wan dinêrî, telefonî wan dikî, dibêjin pere bidin min, tu pere dişînî û erebe tune ye.
Yanî ji ber ku xapandin pir e me got em ji cihekî fermî bikirin, ji cihekî legal bikirin, ji cihekî baş bikirin û şîrketek heye jê re dibêjin Koç, Koç, Otokoç me ji wir kirrî.
Dema ku tu ji wir erebeya xwe dikirî, ew garantîyê jî didin.
Heke piştî du sê salan erebeya te xira bû, erebeya te şikest, tu dibî wir ew çêdikin.
Ev jî fersendeke baş bû. Me got bila piçekî biha be, lê bila garantîya wê hebe.
Bila problem dernekevin, heke derket jî em bizanin em ê bibin ku derê.
Ji ber wê me got bila ji cihekî fermî be, em ê ji otokoçê bikirin.
Û paşê, ford focuseke rengê Metal, dibêjin rengê Metal ne spî ne reş di navbera reş û spî de gewr, hat wir.
Modela wê 2023 bû ,kîlometreya wê 50 bû.
Me got em bikirin. mêrê min çû lê nêrî ajot û kêfa wî pir jê re hat.
Û me got em ê bikirin, du sê rojan de me erebe kirî.
Piştî ku me erebe kirî, eee em çûn erebeyê bînin malê, dema ku em siwar bûn em pirr kêfxweş bûn, nizanim ji ber ku me jixwe re, me ji mala xwe re, ji xwe re bi hev re tiştek kirî û êdî em dizanin em azadtir in.
Em dikarin bi rihetî, bi serekî rihet em dikarin herin her derî.
Herin hemû bajarên nêzîk, heke dema me hebû em dikarin herin cihên dûr û me got em ciwan in, bê erebe ger çûn û hatin pir zehmet e.
Vêca vêcarê jî yanî dema ku em hatin otêlê jî, em bi erebeya xwe hatin.
Gelekî xweş bû , erêmêrê min gelekî westiya, mêrê min betilî lê gelekî xweş bû em gelekî rihet bûn.
Ee ez bi salan bi malbata xwe re, ji Stenbolê dihatim Mêrdînê bi otobûsan, û bi rastî gelekî dûr e.
Kesên ku nizanin ez ji wan re bibêjim, rê 24 saet e, yanî em nîvro siwar dibûn, roja dî nîvro em dihatin Mêrdînê.
Rê gelekî dirêj e û her car tu disekinî, gelekî qalabalix ee behna otobûsan pirr pîs e.
Mirov cixareyê dikşînin û divê tu her car herî tiwaletê, nizanim xwarinê bixwî, dê û bavê min nimêj dikirin.
Em zarok piçûk bûn, cih tune bûn û nizanim gelekî ne xweş bû.
Ew, ew çûnûhatinên me ji bîra min naçin.
Ji ber ku bi salan em bi otobûsan çûn û hatin.
Piştî wan hemû bûyeran, me erebe kirî ez gelekî kêfxweş bûm.
Em niha pir rehet in, em derdikevin, em diçin cihekî xwarinê dixwin, em derdikevin em dicin li derve rûdinin, çûnûhatinên me zêdetir bûn.
Dema ku erebe tune bû em li malê bûn em derdiketin lê me nedixwest emli otobûsan siwar bibin.
Vêga, niha em pirr kêfxweş in.
Rihetiyeke pirr mezin e.
Eee ev jî luksek e bi rastî.
Erebe, erebe kirîn, nizanim di vê jiyanê de, ez gelekî bişens hîs dikim, ez gelekî kêfxweş im ku bi rastî gelek tiştên min hene, malbateke min ê baş heye.
Mêrê min gelekî baş e, ez ji wî pir hez dikim.
Karê min gelekî xweş e, karê min gelekî rehet e.
Carinan diwestim, carinan dibetilim lê bi giştî, bi gelemperî ez jî karê xwe pir hez dikim.
Ji gelek karan rehetir e, ez patrona karê xwe me, ji vê xweştir tune ye.
Erê, min ji we re behsa çîroka erebeya me jî kir.
Erebeya me gelekî xweşik e. Ew bebeka me ye.
Û ez dibêjim bi vê erebeyê re, ee jiyana me wê hîn xweştir be, em ê hîn bêtir bigerin, em ê hîn bêtir bibînin.
Ûwek jinûmêr têkiliya me wê xweştir bibe ji ber ku çûnûhatin, gerîn ji bo zewacan ji bo jin û mêran gelekî girîng in.
Divê her kes jin û mêrê xwe re bigere û dinyayê bibîne.
Vê kêlîkê tiştên ku ez ê bibêjim ev in.
Spas ji bo guhdarîkirinê. Hûn guhdarvanên, xwendevanên baş in.
Heta podcasteke din bimînin di nav xêr û xweşiyê de û hay ji xwe hebin!
Û roja we û dema we bimîne xweş.
Ez ê herim taştê bixwim.
Piştî taştê jî, ez ê dersên xwe bikim.
Îro rojeke xweş e ji ber ku ez îro zû şîyar bûm.
Rojên ku ez zû şîyar dibim û dimeşim û berî karê xwe tiştinan dikim ji bo min gelekî bikêr in eheheheh.
Têr û tijî ne, ev jî rojekê wisa ye.
Hûn jî wisa bikin.
Şemîyeke, yekşemeke xweş, têr û tijî derbas bikin.
Bimeşin bigerin, binivîsin, bixwînin lê bimeşin zêdetir bimeşin, bimeşin, bimeşin, bimeşin.
Dema wê bimîne xweş.
Çaw çaw, bi xatirê we..
Ev karê weke karên ansîklopediyan, karê dezgeh û nemaze dezgehên dewletan e.
Dema ev karji bo zarok û xortan be, berpirsiyarî û hesasiyeta li ser jî girantir dibe.
Bêguman ev Ansîklopediya Zarokan jî berpirsiyarî û hesasiyeteke welê di xwe de diguncîne.
Em pê dizanin û me hay jê hebû.
Bi gotineke din heta ku ji destê me hat, me pedagojiya zarokan, etîmolojiya peyvan, hêsanî û estetîka hevokan dan ber xwe û ev kar welê pêk hanî.
Zanebûna tiştên di ansîklopediyekê de û faktayên li ser wan, ne tenê tiştên li welatê me an jî di zimanê me de ne, herweha tiştên dunyayî ne jî.
Zehmetiya ku di karê vê ansîklopediyê de derket pêş me, ew tişt bûn ku belkî ne li welatê me hene û ne jî di zimanê me de.
Di amadekirina Ansîklopediya Zarokan de, ji bilî hemû ferhengên zimanê kurdî me ferhengên erebî, farisî, tirkî û ewropî jî dan ber xwe ku em nekevin çewtiyeke faktayî.
Me li gor gotinên zimanê kurdî peyva herî hêsan hilbijart ku biçûkên me jî bi hêsanî bi lêv bikin.
Weke agahiyeke zêde jî di hevokên dawîn de me da zanîn ku li hinek navçe û deverên welatê me jê re tiştekî din jî dibêjin û me ew tişt jî nivîsand.
Ev Ansîklopediya Zarokan îro wergeriyaye gelek zimanên din jî.
însîyatîfa hemû kar, çap û weşandina Ansîklopediya Zarokan, weşanxaneya APECê û xwediyê wê Alî Çiftçî xwe daye ber.
Weke redaksiyon me jî karê wê da ber xwe.
Di karê Ansîklopediya Zarokan de me peyv bi peyv rasterast wernegerandiye.
Me mijara peyv û gotinên di ansîklopediyê de bi zarekî kurmancî raxistiye û ji nû ve nivisandiye.
Herweha me çend nav û gotinên xwe yên kurdî jî lê zêde kirine ku reng û lezeteke kurdî bide biçûkên me: weke Newroz, kew, bilûr, sîsalekên gurî, ala kurdî û hinek tiştên din.
Ji ber ku ev tişt di orjînala Ansîklopediya Zarokan de tunebû û ev kar me bi destûra amadekarên wê yên eslî kiriye.
Bi baweriya me, bi vê Ansîklopediya Zarokan, biçûkên me ê: Di warê ziman de jîriya têgêhîştin û vegotina xwe xurt bikin û xwe bi pêş bixin.
Di van salên xwe yên ter û teze de bibin xwediyê gotinên ji nava malê der û dûr ku ev jî di jiyana wan de gelekî giring e.
Tekst û wêneyên ku di Ansîklopediya Zarokan de hene, ew ê bihêlin kuagahî zû têkeve hişên wan.
Ji wê gava ku zarok bi bîr dibin û pê de, ew bi baldarî û enerjiyeke xurt bi ser tiştên derdora xwe ve dibin. Her tiştên ku ew dibînin ji bo wan nû ye.
Zarok bi mezinbûna xwe re dibin xwedîtecrube, hin bi hin sînorên bal û meraqa wan zêdetir dibe. Bala wan diçe ser mijarên dûr û kûr.
Ma ji me kesên mezin kê ji pirsên zarokan, yên ku li dû hev û li ser hev para xwe nestendiye?
Bal û mereqa zarokan tişteld xwezayî ye Zarokbirçiyên çîrokên li ser rastiyê ne.
Ji ber vê ye ku hertim pirsan dikin.
Lê gava dibînin mezin guh nadin wan, wê çaxê bêdeng dibin û mecalên dan û sitandinê jî di navbera mezin û biçûkan de namîne.
Herweha gelek mijarên din, mijarên ku ji bo zarokan ne konkret in, bi rêya TV, radyo û komputêran bi deng û wêne digêhîjin zarokan.
Giring e ku kesên mezin vê lehiya wêne, term û hestan bi zarokan bidin zanîn ku zarok karibin wan ji hev derxin.
Ji bo zarok têbigêhin û serwext bin, ji wan re alîkariyek pêwist e.
Zarok li gor zimanê xwe bersivan dixwazin.
Di dema îro de wexta dê û bavan bi zarokan re kêm bûye.
Loma jî zarok piraniya wextên xwe li ber TV û komputeran dibihurînin.
Û ev jî dibe sedem ku dan û sitandineke jîndar di navbera dê û bav û zarokan de pêk neyê.
Dan û sitandin, gotûbêj û afirandinên di nav piçûk û mezinan de giring in, lê gelek caran meriv pê re nagêhin.
Lêkolînerên mejînas, kapasîteya fêrbûna dema zaroktiyê bi têra xwe baş nimandiye.
Çiqas guneh e ku meriv li vê yeka ha xwedî dernekeve.
Sersariyeke mezin e ku meriv berî dibistanê hin bi hin tîp, peyv û hejmaran bi zarokan nede naskirin.
"Nasîna hacet û aletan" tiştekî welê ye ku meriv bi nasîna van hacet û aletan re bi ser zanîna tiştên din ve jî dibe û rê li ber zanîna meriv vedibe.
Nemaze tîpên alfabeyê û peyv, hejmar û jimartin, jîrbûna xwendin û nivîsandinê...
Di dawîya dema beriya dibistanê de ji bo gelek zarokan tîp û sembol balkêş in.
Zarok hêdî hêdî hin gotinan nas dikin, gotinên ku li ser lewheyan, sernivîs û anonsan hene.
Girêdana navbera tîpan, term û wêneyên ku di vê pirtûkê de hene "dilbijiya tîpan" li ba zarokan xurttir dike.
Ev ansîklopedî bi rêya tîp û alfabeyê alîkariya zarokan dike ku ew tiştan nas bikin û bizanin.
Çi bi rêya komputeran be û çi bi pirtûkan be, zanîn û nasîna tiştan gelekî giring e.
Ev pirtûk berê xwe dide kîjan grûpan?
Ya rast ew e ku meriv bi hêsanî nikare bêje ka ev berhem ji bo zarokên kîjan grûp û temenî ye.
Lewra zarok roj bi roj bi pêş dikevin.
Ev serdem, di jiyanê de serdemeke welê ye ku meriv bêtir bîra tiştan dibe û tişt baştir dikevin serê meriv.
Beriya ku zarok bikarin bixwînin normal ev peryod dest pê dike.
Gelek caran wêneyek mereqdariya zarok gelekî xurt û zêde dike.
Dema ku zarok pirsan dikin, mezin, bi alîkariya tekstê dikarin wêneyan ji wan re rave bikin.
Piştî demekê xwendin hin bi hin hêsantir dibe, tîp û peyv hevokên bi wate saz dikin.
Pisporekî xwendinê, xwendin şibandiye texmîna di lîstikeke pêşketî de.
Ji bo ku meriv di lîstikê de bi ser bikeve, divê meriv gelek gotinan bizane.
Ji şîrovekirina gotinan re wêne dikarin bibin alîkar.
Ji bo zarokên ku ji xwendinê hez dikin û baş dixwînin ev Ansîklopediya Zarokan destpêkeke giring e.
Ev Ansîklopediya Zarokan, ji zarokan re dikare bibe alîkariyeke baş ku zarok li zanîn û nasîna tiştan bigerin û herweha kêfxweşiya wan zêdetir bike.
Lê meriv dixwaze dilgeşî û serpêhatiyên xwe bi kesên din re parve bike.
Di nîgartin, ravekirin û formulekirina tiştan de ev dilgeşiya hevbeş û handana ziman ji bo zarokekî tiştên gelekî giranbuha ne.
Zarokên ku ji diyalogan bêpar in, di têgêhiştin, rêziman û gencîneya peyvan de rastî kêmasiyan tên.
Divê meriv wek hogirekî bi zarokan re tevbigere.
Lê wek kesekî mezin divê meriv bêtirs diyar bike ku meriv nikare bersiva her pirsê bide.
Di evê Ansîklopediya Zarokan de nêzî 500 peyv û gotin hene ku li gor rêza alfabeyê hatine rêzkirin.
Hemû peyv û gotin jî li gor cîhan û fantaziya zarokan hatine hilbijartin.
Di her rûpeleke vê ansîklopediyê de rêza alfabeya kurdî heye û tîpa aktuel li ser vê rêzê bi rengekî din hatiye nîşankirin.
Ev jîji bo zarokan hêsan dike ku tîpa alfabeyê baştir bibîne û nas bike.
Girêdana wêne, peyv û tîpan alîkariyê dike ku zarok zûtir serwextî zanînê bibin.
Weke nimûne em bibêjin peyva dil: Tu ê di ansîklopediyê de di beşa Dyê de li peyva dil bigerî.
Piştî ku te dil dît, tu ê bizanibî ku dil di sînga merivan de ye, ji masûlkan pêk hatiye.
Meziniya dilê herkesî bi qasî kulma wî ye.
Gava dil lê dide, ew xwînê dişîne her aliyekî laş ku oksîjen û adanê bistîne...
Ger tu mereq bikî ku bi zimanekî din ji dil re çi dibêjin, tu dikarî li dawiya vê ansîklopediyê li ferhengoka kurdî, swêdî, îngilîzî, almanî û tirkî binerî.
Dema ciyek dişewite agirkuj tên hawarê û agir vedimirînin.
Agirkuj bi tankerên xwe tên û bi pompeyên avê û aletên xwe yên din agir vedikujin, meriv û ajelan rizgar dikin.
Dema agir bi ciyekî bikeve û şewate çêbibe meriv telefonî ciyê agirkujiyê dike.
Li stasyona wan alarm lê dixe, agirkuj çekên xwe yên taybetî li xwe dikin û li wasîteyên xwe siwar dibin.
Ji bo ku zûtir bigihîjin cîyê şewateyê sîrenên xwe vêdixin.
Dengê sîrenên wan pir bilind e û bi lampeyeke şîn vedijene.
Gelek kes hene ku ji muzîka akordiyonê hez dikin.
Meriv pê li bişkokên akordiyonê dike û lê dixe. Di hundurê wê de hin zimanok hene, tonên dengan ji wir derdikevin.
Meriv dikare di akvaryûman de masiyên biçûk xwedî bike.
Piraniya masiyên akvaryûman ji welatên germ in.
Loma divê germahiya ava akvaryûmê ji ya hundurê malê hinekî zêdetir be.
Ji bo ku masî oksîjenê bigirin, di akvaryûmê de giyayên avê pêwîst in.
Meriv dikare bi pompeyekê oksîjena akvaryûmê zêde bike û bi fîltreyekê jî ava wê paqij bike.
Babetên ajelan nêzî mîlyonekê ne.
Gelek ajelên ku di dewra berê de hebûn nuha nemane: Bo nimûne, gumgumokên pir mezin ên ku sed mîlyon sal berê hebûn.
Gelek ajelên din jî hene ku nuha li ber talûkeya tunebûnê ne.
Ji ber ku xelk diçin nêçîra wan, an jîjîngeha wan xera dikin.
Ajel hem di avê de û hem jî li reşayiyê li her deverê dunyayê hene.
Şiklên wan li gor cî û awayê jiyana wan diguhere.
Masî bi guhik in, ji ber ku di avê de dijîn divê bikaribin bi alîkariya wan guhikan bêhna xwe bidin û bistînin.
Pirça ajelên ciyên sar, pir û gur e.
Ajel bi giya û pelên daran an jî bi goştê ajelên din dijîn.
Jiyana wan gelek zahmet e, divê hertim xwarinê peyde bikin û hay ji xwe hebin ku nebin xwarina hinekên din.
Li vir li ser nexşeya dunyayê tu hin cureyên ajelan û ciyê jiyana wan dibînî.
Hin ji wan di parkên ajelan de jî hene.
Bi bêhnstandinê re toza dar û ber û kulîlkan ketiye gewriya vî zarokî.
Qirik dişewite, çav û poz diherikin.
Ew pêwrî bûye. Pêwrî bi xwe alerjiyek e. Dema meriv li hember tiştekî pir hesas be, alerjiya meriv jê çêdibe.
Alerjiya hinekan ji xwarinê çêdibe, wek mînak, ji çîlekan. Ya hinan jî ji tozê, ji pirça lawiran û ji madeyên kîmyayî çêdibe.
Ji axa sor aman û firax tên çêkirin.
Navê kesê ku vî karî dike pîrot e.
Navê vî karî jî pîrotkarî ye.
Yek li jor û yek li jêr du çerxên dezgeha pîrotkariyê hene.
Çerxa mezin li jêr e û meriv bi lingên xwe dizivirîne, meriv girikek herî datîne ser çerxa jorîn, bi dest û tiliyên xwe jî formekê dide wê heriyê.
Kerxik, dîzik, vazo, den û kûzên ji axê hene.
Bê amûret meriv nikare karekî bike.
Gelek senetkar amûretên xwe yên taybetî hene.
Kêr, çakûç, kertik, xardos, kilîta îngilîz amûretên herî nas in.
Li malê sendoqeke amûretan hebe baş e.
Meriv dikare amûretên xwe tê de veşêre û di demên pêwîst de derxe û bi kar bîne.
Anfîkator aletek e ku cîhazên elektronîk bi hêz dike.
Bêtir ji bo bilindkirin û xurtkirina deng kar tê.
Anfikator di televîzyon, stereo û di hoperloyan de hene.
Asîd aveke tirş e.
Gelek babetên asîdê bi jahr in û ciyê ku ew lê dikevin dişewitînin û diherifînin.
Hin ji wan li sirûştê û di xwarinên me de jî hene.
Tirşa ser dil jî babeteke asîdê ye ku di ûrê me de çêdibe.
Ev astronotê ha bi cil û bergên xwe yên taybetî, li ser hîvê ji xwe re digere.
Astronot an jî gerokên gerdûnê, pîlotên jêhatî ne ku wan perwerdeyeke taybetî dîtine.
Navê pîlotên gerdûnê yên amerîkî astronot û yên rûsî jî kosmonot in.
Li çiyayên bilind pirî caran berfeke zêde dibare û dibe bêsûyên berfê.
Ev bêsûyên berfê ji ciyê xwe diqirpin û ber bi jêr ve diherikin.
Di vê herikînê de çi têkeve ber wan: dar, kevir, ajel, însan yan xanî... bi xwe re dibin.
Ji vê herikîn û gindirîna berfê re dibêjin aşît.
Carina hin gund jî di bin aşîtê de dimînin.
Karê aşpêj ew e ku xwarinê bipêje.
Ciyê karê aşpêjan aşxane ne.
Û ew ciyên ku ji bo gelek kesan xwarin tê çêkirin, ew jî aşxane ne.
Ajpêjî jî huner û zanînekê divê.
Wek nimûne: Li Swêdê aşpêjek divê piştî dibistana seretayî û navendî du salên din jî here dibistanê û hînî çêkirina xwarinê bibe.
Av ji bo jiyanê giring e.
Jiyan bê av nabe.
Di xwezayê de av xwe dewr dike.
Herdem ji derya, gol û heta ji ax û hêşînahiyan hilm û gulm ber bi asîman ve hildikişe.
Ev hilm û gulma avê bi awayekî nependî tim hildikişe jor.
Wek nimûne, gava ku ava çaydan germ dibe, hilm û gulm di bilbilînga wê re derdikeve der.
Dema ku ew hilm û gulm sar bibe, dibe dilopên avê û tê xwarê.
Ax ji bermayiyên nebat û hêşînahiyên hişk û rizî pêk tê. Di nav axê de dikare qûm û kevir jî hebin.
Kokên nebat û hêşînahiyan di nav axê de ne.
Gelek lawirên biçûk ên wek kurmikan jî di nav axê de dijîn.
Di vî axurî de gelek ajel hene.
Li vir beşê mangeyan, tewlên hespan, koza golik û berazan, goma mîhan û koxika mirîşkan hene.
Bêguman pisîk jî gelekî giring e.
Ji ber ku ew bi dû mişkan dikeve û digire.
Ajelên malovî di hin demsal an jî rojan de nikarin li derve bin û loma di axur û goman de dimînin.
Axurê ku hûn di wêne de dibînin hejmara wan roj bi roj kêm dibe.
Li gelek axurên îroyîn, wek mînak, bi tenê mange dijîn.
Beşekî mezin ji karên ku bi destan dihatin kirin, êdî bi alîkariya makîneyan tê kirin.
Li hinek welatan hin ajel ji demên berê bêtir di axuran de dimînin.
Û ji xwe hin ajel jî qet ji axuran dernakevin.
Babîyan cureyeke meymûnan e.
Li Afrîka û li hin welatên ereban hene.
Dema bi çarpêyan diçin, ew dişibin kûçikan.
Babîyan, bêtir bir bi bir bi hev re dijîn.
Bakterî li her derê hene.
Hingî biçûk in nayên dîtin.
Ji bo meriv wan bibîne mîkroskopek divê.
Bakterî bi ruh in lê ne lawir û ne jî giya ne.
Hinek bakterî bi fêde ne.
Ji beşeke mezin ya bakteriyan nexweşî peyda dibin.
Balona biçûk bi gazeke sivik tê dagirtin.
Vêca ji hewayê siviktir dibe.
Loma jî balon dikare ber bi jor ve bilind bibe.
Di balona mezin de hilma germ heye.
Hilma germ ji ya sar siviktir e.
Di selika bin balonê de meriv dikare rûne û bifire.
Li bajaran pir meriv dijîn û kar dikin.
Li bajaran avahiyên kevin û nû, nizim û bilind, mal, dikan, dibistan, nexweşxane, daîre, dêr, mizgeft û kenîşte hene.
Li piraniya wan stasyonên trênê û benderên keştiyan peyde dibin.
Bajarek dikare wusa xuya bike, wek ku di wêne de.
Lê bajar li gor serdeman tên guhertin.
Bajarên pêşîn bajarên bazirganiyê bûn.
Ev bajar li warên nêzî benderan û li ser xaçerêyên giring dihatin avakirin.
Gelek bajarên kevin li dora birc an jî kilîseyan ava bûne.
Berê, bajaran xwe bi xwe îdareya xwe dikir.
Di nav gund û bajaran de gelek ferq hebû.
Gundiyan tiştên xwe dibirin li bajêr difîrotin.
Mîna tu ji welatekî biçî welatekî din li bajêr baca xwe didan.
Di van sedsalên dawîn de, li der û hundurê bajaran fabrîke hatine avakirin.
Gelek merivan ji bo ku kar bikin, ji gundan koçî van bajarên îndustriyê kirine.
Loma jî bajar zû mezin bûne. Piraniya şêniyên cîhanê li bajaran dijîn û bajar zêdetir dibin.
Li hin bajaran bi mîlyonan meriv bi cî bûne.
Hejmara şêniyên New York an jî Tokyoyê du caran li ya Swêdê ye.
Bajarekî modern li gor planekê ava dibe.
Lê ew hertim nû dibe. Avahiyên kevin tên hilweşandin û yên nû tên avakirin.
Trafîka bajaran roj bi roj zêde dibe, çareserkirina wê jî pirseke mezin e.
Bi vê armancê hin kolan ji trafikê re têne girtin û li hinan jî trafîk yekalî ye.
Berî ku balafir hebin, gelek kaşif diketin xewn û xeyalên çêkirina makîneyekê ku ew bikare mîna çûkekê bifire.
Lê di wê demê de ji bo makîneyeke weha motor tunebûn.
Ev nêzîkî 80 salan e ku balafirên bi motor saz bûne.
Gelo balafir çawa dikarin bifirin?
Formê baskên balafiran weha ne ku dema ba li wan dixe, ew balafirê ber bi jor ve hildidin.
Herwekî ku meriv kevirekî pahn li ruyê avê bixe û bi alîkariya avê ber bi jor bilind bibe.
Ji bo ku balafir bikaribin rabin û bifirin, divê ew pir bi lez û pît herin.